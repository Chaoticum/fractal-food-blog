---
layout: page
title: O blogu
# subtitle: Why you'd want to go on a date with me
---

Jsme dva. Baví nás dobré jídlo. O některé recepty jsme se chtěli podělit. Některé si touto cestou uložit. Blog tak trochu píšeme i jako online deníček s nákupním seznamem ingrediencí a postupů.

Mnoho receptů, které se dají najít online je totiž hodně podivných. Vynechávají důležité informace, postupy. Uprostřed receptu zjistíte, že autor používá surovinu, která není zmíněná v úvodním výčtu ingrediencí. Nebo naopak některé uvedené suroviny v receptu nejsou vůbec použité.

## Délka vaření

Největší lež u mnoha receptů jsou uváděné časy na přípravu jídel. Za 15 minut prostě dobré kuře na paprice neuděláte. Za hodinu si na boloňskou nestihnete ani připravit suroviny, natož celý pokrm uvařit. Mnoho receptů úplně opomíjí čtyři dost zásadní faktory.

**První faktor** je příprava surovin. Ta zabere dost času. Občas to vypadá, že přípravy nehrají žádnou roli. Ve videu přijde kuchař na scénu a všechny suroviny má krásně připravené v mističkách. Občas pro efekt něco málo pokrájí. Takové vaření je sen. Realita je krutější a se vším se musíte poprat sami. Ale o to lépe pak chutná výsledek.

**Druhý faktor** je počet porcí. Není problém vykostit jedno kuřecí stehno, uvařit jednu porci rýže a připravit trošku omáčky. Udělat třeba šest porcí, aby bylo jídlo na pár dní dopředu, vyžaduje nečekaně víc času.

**Třetí faktor** je zkušenost kuchaře. Profík v kuchyni funguje hodně jinak než amatér. Profík či polo-profík pracuje podstatně rychleji, efektivně a netápe, protože má perfektní znalost surovin, technik a postupů.

**Čtvrtý faktor** je vybavení. Velká řada těch lepších receptů vzniká v kuchyních s profi vybavením. Když navštívíte nějakou pořádnou kuchyň, tak celkem rychle pochopíte. Jídla musí jít na výdej v řádu několika minut a všechno je tomu uzpůsobené. Profesionální indukční sporáky ohřejí litr vody klidně několikanásobně rychleji než naše domácí varná konvice, natož běžné sporáky.

Takže se nedivte, že u našich receptů jsou časy delší než je běžné. Férově totiž uvádíme celý čas vaření i příprav surovin s ohledem na uvedený počet porcí. U vaření nespěcháme, ale ani se vyloženě neloudáme. Jídlo chce čas a klid.

## Naše recepty a fotky

Recepty na tomto blogu mají daleko do dokonalosti. Jídla průběžně ladíme a vylepšujeme. Učíme se nové techniky a postupy. Na základě toho pak upravujeme i uvedené recepty.

Totéž platí o fotkách. Fotíme trochu v polních podmínkách na mobil. Nemáme k dispozici profi kuchyň, profi studio, dokonce ani super dokonalé osvětlení. Prostě normální domácnost.

## Proč Fractal

Fraktál je soběpodobný geometrický objekt. Fraktály můžeme najít i v přírodě. Například v podobě fascinujícího květáku romanesco, který je v logu tohoto blogu. Dalším významem je potenciál většiny surovin. Obrovské množství kombinací a využití je fascinující. Vajíčka jsou dokonalou ukázkou kolik technik a výsledných produktů je možné získat z jedné prachobyčejné a naprosto běžné suroviny. Tohle je svět, který chceme s Fractal Food objevovat.

![Logo romanesco](/assets/img/romanesco-logo.png "Logo romanesco")
